Mɔɔ Mozu nluanle ye nwole kɛnlaneɛ ne na ɔlale ye kɛnlampone ɛsokpa ne azo ala la yɛɛ ɔdele ɛlawule ne ane wɔ awozinli ne anu kongonwu, kongonwu, kongonwu a. Nolobɔvolɛ ne hanle ye nrɛlaleɛ ne na eza ɔbɔle ɛlawule ne anu bieko. Ye nrɛlaleɛ ne se bɛkpondɛ mrenyia mɔɔ wɔ Ɛhanlebie sua ne azo la amuala wɔ maanle ebuo kpole ne abo ɛhyema nwonlomɔ. Ɛkɛ ne ala Mozu bɔle ɔ bo kɛ ɔdwenle munzule holɛ mɔɔ ɔnea a ɛra la anwo, ɔluakɛ ɔze kɛ kɛ ɔkɛyɛ biala la munzule ɛra la ati a bɛlɛbɔ ɛlawule ne a. Ɔkola ɔnwu ye wɔ ɛnelɛ ne mɔɔ nolobɔvo ne ɛlɛfa aha edwɛkɛ ne la anu kɛ edwɛkɛ ɛzi. Bɔbɔ mɔɔ nolobɔvo ne ɛlɛbɔ ɛlawule ne kɔ la ɛnee ɔte ɔ ne wɔ moa moa nehane.
Ɛnee aledwolɛ ne ɛyɛ koonwu kɛ azie zo. Dahuu ɔyɛ koonwu, kyesɛ kenle mɔɔ siane ne kɛda la. Awozinli maa ɛzulolɛ bie ka menli ne. Menli mɔɔ lɛ akɛnrazilɛ bɔbɔ la sulo awozinli mekɛ. Bɛtu ngakula folɛ kɛ bɛmmabɔ nvonloma nɔɔzo ɔlua sunsum evinli ɛzulolɛ ti. Nane anwo ɛzulolɛ ne mɔ noko tu ahonle kpalɛ wɔ awozinli mekɛ. Kpadule nee ɛwea ɛzunlɛ ɛnee maa mrenyia bɔbɔ yɛ mraalɛ. Ɛwɔlɛ bɔbɔ yemɔ bɛmbɔ ye duma kpanye wɔ awozinli mekɛ ɔluakɛ bɛlɛ diedi kɛ ɔbade. Yemɔti saa aleɛ dwo a bɛfɛlɛ ye nyɛma. Wɔ nɔsolɛ zɔhane mɔɔ nolobɔvo ne bɔle ɛlawule ne hɔle moa mɔɔ ɔ ne ne minlinle la, maanle nu yɛle koonwu bieko. Debie mɔɔ gyegyele zɔhane koonwuyɛlɛ ne la a le kpɔkɛnu ngɛkɛba ne ɛzunlɛ ngakyile ne mɔɔ zoale guale zo weɔɔ wɔ awozinli ne anu la.
Wɔ siane mekɛ, ɛnee yemɔ ngakyile ɛra. Ɛzulolɛ ɛnga awie biala bieko. Ngakula di bɛ nwɔhoa biala mɔɔ bɛkulo la. Saa bɛdi nwɔhoa dedee a kakula mɔɔ le kpolike la fa ɔ nwo evinli zɔhane ala kɔ ye awovolɛ sua nu kɔda. Akee menli mɔɔ ɛyɛ mbelera bɔbɔ la bɛdabɛ bɛkakye bɛ ngakula nu kɛ mɔɔ bɛse ‘saa siane ɛlɛta a, ɛnee ɛdialɛ ɛhɔne ɛlɛku abubua’ la.
Ɛhanlebie amra nee Ɛnzemetianu ɔboka Ɔnyɛmenyane amra a bɔ ɛweɛne a. Azule mgbole bie mɔ a le bɛ ɛweɛne a. Biala noko lɛ ɔ ti anwo Belemgbunli. Ɔnyɛmenyane maanle ne ɛnle kpole biala, yɛɛ bɛ kpɔkɛmile noko le ekyi bie. Ɛhye ati menli mɔɔ wɔ sua ne azo la ɛnzulo ɛhwee wɔ awozinli mekɛ. Nane mɔɔ anwo yɛ ɛzulolɛ la ɛmbikye bɛ kpɔkɛmile ne anu. Bɛ ngakula kola bɔ nvonloma, eza bɛbɔ ɛwɔlɛ duma wɔ awozinli mekɛ.