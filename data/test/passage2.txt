ɛdɛnkɛma bɔle ewiade la, ɔbɔle nyɛmoa nee ninyɛne dɔɔnwo nwiɔ nwiɔ.
Mekɛ mɔɔ ɔbɔle nrenyia la, eza ɔyele ye boavolɛ ɔmaanle ye.
Ɛhye ati a raalɛ nwo hyia maa nrenyia ko biala la.
Saa nrenyia nee raalɛ yia na bɛnle mogya ko a, bɛkola bɛdua maamulɛ adenle zo bɛka bɛ nwo bɛbɔ nu kɛ kunli nee yelɛ.
Nzemama fɛlɛ ɛhye ‘Agyalɛ’.
Nzema agyalɛ gua ye ngakyile dɔɔnwo.
Nzadulɛ nee nwewe, ɔboka guadi nee nvinlidunwuenlɛ amuala le Nzema agyalɛ ngane ne bie mɔ.
Emomu, mɔɔ di munli kpalɛ la a le ‘Asoazulɛ’.
ɛnɛ adwulezo mgbavolɛ nee bɛ mbɛlɛra yia ɛleka biala a ɛnee bɛhɔgya bɛ nwo.
Dɛba ne yemɔ ɛnee ɔnle zɔ fee.
Ɛnee bɛbiza kolaa na bɛahɔ agyalɛ.
Saa ɛkɛhɔ agyalɛ a ɔwɔ kɛ ɛnwu kɛ abasua zɔhane subane ɛtane nee ewule ɛtane biala ɛnle nu.
Nrenyia anzɛɛ raalɛ kɔ aggyalɛ na ɔbu ɔ nye ɔgua ninyɛne nwiɔ ɛhye mɔ azo a ɔkola ɔyia munzule wɔ agyalɛ nu.
ɔkola ɔfa ewolebɔlɛ ɔba ndɛndɛ.
Tɛ ɛhye angome, na emomu ninyɛne dɔɔnwo kola twehwe ewolebɔlɛ ba.
Raalɛ mɔɔ anye ɛnzɔ ɔ hu anwo amra la agyalɛ kola sɛkye mekɛ ekyii bie anu.
Eza saa ɔfa nrenyia gyɛne wɔ ɔ hu anzi a bɛkola bɛbɔ ye ewole.
Akee saa bɛtɛnla dedee na awolɛ bɔ bɛ kɛ miene bɔle akɔlɛ la a, ɔdaye noko ɔfa ewolebɔlɛ ɔba.
Bɛse ‘ɛleka biala mɔɔ senle wɔ la esike ɛmkpa ɛkɛ’.
Kɛ ewolebɔlɛ ba ala la ɛnee yevɛlɛvɛlɛ ngyegyelɛ dɔɔnwo yera.
ɔmaa ngakula ne mɔ bɔ asande.
ɔkola bɔbɔ ɔmaa agyalɛma nwiɔ ne ko ku ɔ nwo ɔlua nyane ti.
Abusua mumua ne bɔbɔ mɔɔ raalɛ ne nee nrenyia ne vi nu la bɛdabɛ bɛdi nyane eza ɔsɛkye bɛ anyunlunyia wɔ maanle ne anu.
Wɔ ngyegyelɛ ɛhye mɔ amuala anzi, agyalɛ le debie mɔɔ fa nvasoɛ dɔɔnwo ba a.
ɔboa ɔmaa kunli nee yelɛ bɔ ɛdane na kenle bie bɛyɛ mgbanyinli a bɛanyia awie mɔ anlea bɛ.
ɔmaa bɛ nuhua ko biala nyia ɛbulɛ nee anyunlunyia.
Eza bɛdua agyalɛ adenle zo bɛboɔboa bɛ nwo.
ɛhye kile kɛ ɛdɛnkama ambɔ debie biala anyɛ ngyehyɛleɛ biala wɔ ewiade ye anu mgbane.